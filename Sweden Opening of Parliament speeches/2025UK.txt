Eders Majestäter, Eders Kungliga Högheter, Herr talman, Ärade ledamöter av Sveriges riksdag, mina damer och herrar!

Sverige är fantastiskt.

Alla vi som fått förmånen att födas här – eller som senare i livet har blivit en del av Sverige – har skäl att vara tacksamma över att just denna plats på jorden blev vår.

Vi är landet som tror på jämlikhet, jämställdhet och på barns unika rättigheter, som exporterar både specialstål och popmusik över hela världen, där den gemensamma välfärden bygger på miljoner individuella insatser – och där alla som vill kan få uppleva den svindlande frihetskänslan som våra vatten, skogar och fjäll skänker. Det är Sverige!

Under alldeles för många år tog vi framgångarna för givna. Samhällsproblemen växte och skakade vårt välfärdssamhälle i dess grundvalar. Inte för att någon ville förstöra Sverige, men för att vi inte skyddade det som gjort Sverige så framgångsrikt.

I förra valet fick våra fyra samarbetspartier – Moderaterna, Kristdemokraterna, Liberalerna och Sverigedemokraterna – ett tydligt mandat av väljarna: att få ordning på Sverige.

Vi tog över ett land där gängskjutningar blivit vardag, där en misslyckad migrations- och integrationspolitik lett till ett omfattande utanförskap, där fossilfri energi lagts ner av ideologiska skäl, där inflationen var tvåsiffrig, skolresultaten fallande och vår säkerhetspolitik var i limbo i väntan på Natomedlemskap. Sverige hade nått vägs ände.

Regeringen har lagt om kursen för Sverige. Alla vet att en lång väg återstår. Men färdriktningen är tydlig. Steg för steg blir vårt land nu tryggare och mer framgångsrikt.

De paradigmskiften som regeringen genomför på centrala politikområden har gett tydliga resultat.

Sedan 2022 har skjutningarna minskat år för år. Många fler grova brott klaras upp. Och nära 11 500 poliser i yttre tjänst patrullerar numera våra gator och torg, vilket är en rekordnivå. Asylansökningarna har långt mer än halverats, och Sverige har nu den lägsta asylinvandringen sedan 1985.

Vi har bekämpat inflationen och svenskarnas reallöner stiger igen. Och i den farligaste tiden sedan andra världskriget är Sverige nu en självklar och respekterad medlem i Nato. På område efter område har Sverige fått en nystart – från kunskapsskolans återkomst och en förebyggande socialtjänst till besluten som lägger grunden för en historisk utbyggnad av ny kärnkraft.

Men en sak till har hänt – som numera tas för självklar: Den politiska stabiliteten har återvänt till Sverige.

Efter mer än ett decennium med svaga regeringar, återkommande regeringskriser och budgetar som fallit, finns nu en stabil majoritet bakom den politik som regeringen driver. Och i viktiga frågor har vi kunnat samla ännu bredare majoriteter här i riksdagen. Jag sätter stort värde på att vi ibland kan samlas till bred nationell politisk enighet. Det är bra för Sverige i dessa internationella orostider.

Under riksdagsåret som ligger framför oss kommer regeringen att lägga fram en lång rad lagförslag för att bygga Sverige starkare. Reformtempot kommer fortsatt vara högt. Tiden har kommit för att än en gång våga tro på framtiden. Att än en gång våga tro på Sverige och på allt det som vi gemensamt kan åstadkomma i detta fantastiska land.

Det här är en regering som får saker gjorda. Så, herr talman och riksdagsledamöter – kavla upp ärmarna, välkomna till höstterminen!

Herr talman

Ingen uppgift är mer central för regeringen än att bekämpa gängbrottsligheten. När vi tog över hade det dödliga skjutvapenvåldet tredubblats på ett decennium. Den kriminella ekonomin hade vuxit till 100–150 miljarder kronor om året.

Den organiserade brottsligheten hotar själva grunden för vårt fria välfärdssamhälle, och regeringen är mitt inne i en offensiv utan motstycke. Strategin är tredelad: Slå hårt mot gängens grova våld. Bryta rekryteringen av barn och unga. Och strypa den kriminella ekonomin.

Enorma satsningar har gjorts för att rusta rättsväsendet med fler poliser och fler fängelseplatser. I somras kom regeringen överens med Estland om att hyra upp till 600 fängelseplatser i Tartu. Nu är det upp till denna riksdag att ta slutlig ställning.

Samtidigt har vi vässat brottsbekämpningen med nya verktyg som hemliga preventiva tvångsmedel, vistelseförbud, säkerhetszoner och kraftigt utökad kameraövervakning. Under hösten kommer förslag om att polisen ska få använda AI för ansiktsigenkänning i realtid för att förhindra och utreda vissa allvarliga brott. Och för att komma åt beställarna och möjliggörarna inom brottsnätverken ska fler handlingar än i dag kriminaliseras liksom själva deltagandet i gäng.

Budskapet till de gängkriminella är glasklart: Det svenska rättsväsendet kommer jaga er över landsgränser, övervaka er, ta era lyxprylar, porta er, låsa in er under lång tid – och utvisa er från Sverige om ni inte är svenska medborgare. Regeringen vill dessutom göra det möjligt att återkalla medborgarskapet från gängkriminella med dubbelt medborgarskap som har begått brott som allvarligt skadar Sveriges vitala intressen.

Under alltför lång tid har Sverige värnat gärningsmannens intressen. Vi genomför nu ett perspektivskifte, där i stället brottsoffret och samhällsskyddet sätts i centrum. Straffskalorna ska återspegla brottens allvar. Gängkriminella ska kunna få dubbla straff. Dagens mängdrabatt kommer att avskaffas och upprepade grova sexualbrott ska kunna leda till livstids fängelse. Reglerna för villkorlig frigivning skärps och för de farligaste återfallsförbrytarna införs en ny påföljd utan tidsbegränsning – ett slags förvaringsstraff. Farliga människor ska sitta inne så att skötsamma vågar vara ute.

Barn utnyttjas hänsynslöst av de kriminella nätverken för att begå grova brott. Både för att skydda dessa barn och deras potentiella brottsoffer, tar regeringen krafttag mot denna typ av cynisk exploatering. Den 1 oktober blir det möjligt att använda hemliga och preventiva tvångsmedel även mot barn under 15 år. Straffmyndighetsåldern kommer att sänkas och straffrabatten kommer att minskas kraftigt för unga samtidigt som den avskaffas helt för unga myndiga. Särskilda ungdomsfängelser ska stå klara den 1 juli.

Men målet måste vara att det aldrig ska gå så långt för ett barn. Regeringen har genomfört den största reformen av socialtjänsten på över 40 år, som gör det möjligt att gripa in tidigt så att barn i riskzonen fångas upp redan innan brott begås. Samtidigt har sekretesshinder mellan polis, skola och socialtjänst rivits så att landets kommuner kan kraftsamla kring unga i riskzon. Min starka uppmaning till landets kommunalråd är att ta vara på denna möjlighet att bryta onda cirklar.

Pengar och status är viktiga drivkrafter bakom den organiserade brottsligheten. Regeringen trappar därför upp kampen mot den kriminella ekonomin. Den nya förverkandelagen har redan lett till att exklusiva klockor, väskor och bilar för 86 miljoner kronor har tagits i beslag. Pengarna är viktiga, men symbolvärdet ännu större.

Försäkringskassan och sju andra myndigheter har fått i uppdrag att granska samtliga beslut som kan knytas till de 62 000 personer som har gängkoppling. Ett utvidgat näringsförbud kommer att riktas mot personer i organiserad brottslighet. Regeringen avser även att pröva en särlagstiftning mot gängkriminella.

För att rensa bort oseriösa aktörer införs tillståndsprövning för fler verksamheter, som tandvård och vårdcentraler. Rätten att göra bakgrundskontroller utökas liksom möjligheten att stänga av statligt anställda. Det blir tuffare konsekvenser vid bidragsbrott. Sanktionsavgifter och en bidragsspärr införs i socialförsäkringen.

Men all allvarlig brottslighet är inte organiserad brottslighet. Mäns våld mot kvinnor måste bekämpas med kraft. Kontaktförbudet har redan utvidgats kraftigt, och den som har dömts för ett allvarligt brott i nära relation, eller för hedersförtryck, ska för att skydda brottsoffret som regel meddelas kontaktförbud efter avtjänat straff. Regeringen går nu vidare för att bekämpa även psykiskt och ekonomiskt våld. Kvinnofrid ska vara en självklarhet i ett av världens mest jämställda länder.

Herr talman

I decennier bedrev Sverige en ogenomtänkt och ohållbar migrationspolitik i kombination med en misslyckad integrationspolitik. Följden är ett stort utanförskap, som har skapat grogrund för gängkriminalitet, extremism, hederskultur och bidragsberoende.

Därför har det varit en helt avgörande uppgift för denna regering att strama åt den asylrelaterade invandringen till Sverige. Reformtempot är högt och resultaten tydliga. Sedan regeringsskiftet 2022 har asylansökningarna till Sverige minskat med nästan 60 procent, trots ett fortsatt högt söktryck till Europa.

Samtidigt har återvändandet till ursprungsländerna ökat med över 60 procent. Fler lämnar Sverige efter ett utvisningsbeslut. Det här är resultatet av en konsekvent och uthållig politik för att skapa ordning och reda i migrationssystemet med särskilda mottagandecenter, återvändandecenter samt utbyggda och säkrare förvar.

Sverige var länge ett varnande exempel i EU. Det är vi inte längre. Regeringen fortsätter anpassa de svenska reglerna till EU-rättens miniminivå inför att migrations- och asylpakten träder i kraft sommaren 2026. Regeringen avser även att skärpa försörjningskravet vid anhöriginvandring.

Skuggsamhället ska bekämpas, bland annat genom en utökad informationsplikt, och rätten till EBO – eget boende för asylsökande – avskaffas. Fokus i svensk migrationspolitik skiftar nu från asylinvandring till högkvalificerad arbetskraftsinvandring. Handläggningstiden för den gruppen har i snitt minskat från över 100 dagar till under 20 dagar.

Men Sverige måste bli ännu bättre på att attrahera internationell talang för att stärka vår konkurrenskraft. Regeringen kommer därför att lägga fram förslag som gör det enklare att byta jobb samtidigt som fusk med arbetstillstånd ska beivras. Regeringen arbetar också för att underlätta för forskare och doktorander att stanna kvar i Sverige.

Signalen från Sverige ska vara tydlig: Om du är en högkvalificerad talang inom ditt yrkesområde och vill bygga din framtid här tillsammans med oss – välkommen till Sverige!

Herr talman

Det är uppenbart att många som har kommit till Sverige också har kommit in bra i det svenska samhället och varje dag gör viktiga insatser. Vi ser er, vi uppskattar er och vi vill att ni och era barn ska lyckas i Sverige.

Men det är samtidigt lika uppenbart att det tidigare höga asylmottagandet i kombination med en kravlös integrationspolitik har gjort den typen av framgångsresor svårare. Alla vet att alldeles för många fastnar i generationslånga utanförskap.

Det vänder vi nu på och har kraftigt minskat asylmottagandet, så att vi får chansen att klara nästa stora uppgift: att lyckas med integrationen.
Den här regeringen tror på social rörlighet, inte på social ärftlighet. Därför gör vi på punkt efter punkt upp med den gamla, kravlösa integrationspolitiken, där till och med mördare kunde beviljas medborgarskap.

Sveriges 180 utanförskapsområden ska lyftas och vi ska se till att de barn som växer upp i språkfattigdom får en verklig chans att klara den svenska skolan. Framgångsrik integration förutsätter både krav och möjligheter. Och nyckeln till det svenska samhället är språket.

En majoritet av de elever som läser svenska som andraspråk är numera födda i Sverige. Det är inte rimligt. Det understryker behovet av intensivträning i svenska, lovskola i tidiga årskurser och obligatorisk språkförskola för alla barn som inte lär sig bra svenska hemma. Med ett gemensamt språk kan vi bygga ett gemensamt samhälle.

Kraven för att bli svensk medborgare skärps kraftigt. Man måste ha kunskaper i svenska språket och om det svenska samhället; vi inför krav på att kunna försörja sig själv, på skötsamhet och på att ha bott här en längre tid för att få bli svensk medborgare. Den som blir medborgare ska ingå fullt ut i samhällsgemenskapen.

Samtidigt ska utvisningar av utländska medborgare som har begått brott i Sverige öka kraftigt. Den reformen förväntas sexdubbla antalet utvisningar på grund av brott. Utländska medborgare som på andra sätt inte lever upp till krav på hederligt levnadssätt ska kunna få sitt uppehållstillstånd återkallat.

Att ställa krav är att bry sig. Det skapar tydlighet om vad som förväntas av den som kommer till vårt land. Man lär sig svenska språket, försörjer sig själv och man blir en del av den svenska värdegemenskapen.

Och det ska råda nolltolerans mot hedersförtryck. För jämställdhet är en grundläggande svensk värdering. Från den 1 december kriminaliseras så kallade oskuldskontroller. Regeringen går fram med förslag om skärpta straff för hedersrelaterade brott och ett stopp för erkännanden av månggiften.

Förbud införs mot kusinäktenskap, som är en bärande del av klan- och hederskulturen. Låt oss vara uppriktiga i denna kammare: Det är ett svek – och ett utslag av politisk feghet – att Sverige inte tidigare har gjort mer för att stoppa det systematiska förtrycket av flickor och kvinnor.

Den frivilliga återvandringen bör kraftigt stimuleras och öka. För den som upplever att den inte blivit en del av det svenska samhället – eller som av andra skäl vill tillbaka till sitt hemland – finns från årsskiftet möjligheten att söka ett kraftigt höjt återvandringsbidrag.

Herr talman

Den nordiska välfärdsmodellen är unik. Den gläds med alla som lyckas, och erbjuder en andra chans till dem som inte lyckas. Men den förutsätter att vi alla anstränger oss efter bästa förmåga. Så ser det goda samhällskontraktet ut mellan medborgarna och det offentliga. Rättigheter och skyldigheter.

Att försvara den välfärdsmodellen är viktigt för regeringen. När inflationen hotade att leda till stora uppsägningar i vården sköt våra fyra partier till de extra resurser som krävdes. Men lika viktigt är att värna välfärden mot fusk, brott och överutnyttjande. Och att stå upp för arbetslinjen som skapar skatteinkomster och välstånd.

Svensk sjukvård håller världsklass, men i över ett decennium har patienter tvingats vänta olagligt länge på vård. Regeringen har agerat för att öka vårdkapaciteten och korta köerna, bland annat genom en miljardsatsning för att öka antalet operationer av grå starr, framfall och höftleder. Arbetet med att inrätta en nationell vårdförmedling pågår, och har redan lett till att patienter i ett pilotprojekt fått vård snabbare.

Sverige ska fortsätta att vara ett föregångsland inom cancervården. Alla ska ha rätt till bästa möjliga cancervård – oavsett var i landet man bor. Målet att utrota livmoderhalscancer till 2027 ligger fast.

Nu genomförs den största tandvårdsreformen på 20 år. Från årsskiftet stärks tandvårdens högkostnadsskydd för dem som är 67 år eller äldre för att mer efterlikna det som finns i den övriga vården.

Äldre människor förtjänar att behandlas med värdighet och respekt. Regeringen gör breda satsningar för att höja statusen, öka kompetensen och förbättra arbetsmiljön inom äldreomsorgen. Våra äldre måste kunna förstå vad personalen säger. Regeringen vill därför införa ett språkkrav från den 1 juli 2026. Den särskilda satsningen för att motverka ensamhet bland äldre gjorde förra året att 70 000 äldre på särskilt boende eller med hemtjänst deltog i dans och kurser.

Barnen är bokstavligt talat Sveriges framtid. Därför är varningssignalerna om hur många barn som mår dåligt oroväckande. Andelen som får en ADHD-diagnos har ökat kraftigt. Skärmarna beslagtar allt fler timmar av barnens vakna tid, vilket går ut över sömn, socialt umgänge, skolresultat och fysisk aktivitet. 

Men så måste det inte vara. Regeringen har tagit upp kampen mot skärmarna både i förskolan och i skolan, där den ogenomtänkta digitaliseringen rullats tillbaka och mobilerna kommer att förbjudas under hela skoldagen från och med den 1 juli 2026.

När skärmarna läggs undan kan fotbollsskorna och dansskorna plockas fram. Folkhälsomyndigheten har fått i uppdrag att ta fram förslag för ett rörelseår 2026. Redan i höst införs Fritidskortet, som ger alla barn mellan 8 och 16 år bättre tillgång till fritidsaktiviteter.

Ett samhälle utan barnens livliga skratt blir ett fattigare Sverige. Vi måste börja ta de historiskt låga födelsetalen på allvar. Dagens siffra på 1,43 barn per kvinna är den lägsta som någonsin har uppmätts. Regeringen har tillsatt en utredning som ska kartlägga orsakerna och undersöka hur fler som vill ha barn också ska kunna ta steget att bilda familj.

Det som sker i klassrummen i dag avgör hur Sverige ser ut i morgon. Skolan ska inte bara rusta barnen för livet, utan är också den viktigaste investering som vi gör i Sveriges framtida konkurrenskraft.

Därför genomför regeringen det största reformpaketet på skolans område på 30 år. Skolan ska tillbaka till grunderna. Den ska svara för utbildning av högsta kvalitet – inte vara en trendkänslig experimentverkstad.

Efter årsskiftet läggs därför ett stort antal propositioner på riksdagens bord. Lärare ska få vara lärare och skolans kunskapsuppdrag ska stå i fokus. Friskolesystemet helrenoveras med ökad insyn och skärpta regler för att hålla oseriösa aktörer borta från skolans värld. Trygghet och studiero återupprättas. Det är hög tid att vi behandlar skolan som den bärande samhällsinstitution den är. Det är dags att vi behandlar läraryrket med den respekt det förtjänar. För Sverige ska ha en skola i världsklass.

Herr talman

Regeringen ärvde en inflation på över tio procent. De skenande kostnadsökningarna slog hårt mot familjer, företag och välfärd. Regeringen fokuserade därför på att bekämpa inflationen.

Men lågkonjunkturen har blivit mer utdragen än väntat. I början av året gick världsekonomin in i en ny, historiskt osäker fas präglad av tullhot, handelskrig och oförutsägbarhet. Det har lett till att både hushåll och företag skjutit upp konsumtion och investeringsbeslut.

För ett litet land som är en stor handelsnation är det farligt. Det understryker vikten av att EU sluter nya frihandelsavtal med fler länder. Men det visar också hur viktigt det är med en ansvarsfull ekonomisk politik på hemmaplan för att säkra Sveriges välstånd i ett allt tuffare omvärldsläge.

Regeringens ekonomiska politik har tre uttalade mål: att stärka hushållsekonomin efter inflationsåren, att återupprätta arbetslinjen så att fler är med och bidrar och att få fart på tillväxten så att den gemensamma kakan växer.

Vi har sänkt skatten för pensionärer, bilister, ISK-sparare och för dem som betalar de allra högsta marginalskatterna.

Vi har sänkt skatten för låg- och medelinkomsttagare. Med våra budgetar kommer en vanlig familj, med en polis och en sjuksköterska, att få över 43 000 kronor i sänkt inkomstskatt under mandatperioden.

Årets budget ger mer pengar i plånboken för hårt arbetande människor som bygger svensk ekonomi starkare. Nästa år får samma familj med två barn och en vanlig villa 1 800 kronor mer i plånboken per månad till följd av reformerna i höstbudgeten. De som jobbar och sliter ska känna att det lönar sig att arbeta och att deras insatser räknas. De som har drabbats av dyrtider ska få en lättare börda. Jag vill att fler ska få känna ekonomisk trygghet och framtidstro.

Det är arbete som ligger bakom det svenska välståndet. Därför måste arbetslinjen återupprättas. I höst genomförs den största förändringen av arbetslöshetsförsäkringen på 40 år. Regeringen kommer även att genomföra vår stora bidragsreform så att fler människor, som kan jobba, går från bidrag till arbete. Under våren kommer tre propositioner att presenteras: ett aktivitetskrav för dem som lever på försörjningsstöd, ett bidragstak så att arbete lönar sig bättre än bidrag och en modell för successiv kvalificering till den svenska välfärden. Såväl den stora bidragsreformen som det kraftigt höjda återvandringsbidraget kommer var för sig och i kombination att kunna leda till ett minskat utanförskap på sikt.

Men ökade krav räcker inte. Många som är arbetslösa saknar relevant utbildning, framför allt för de yrken som det finns en stor efterfrågan på. Därför satsar regeringen stort på yrkesutbildningar och på att öka antalet deltagare i arbetsmarknadsutbildningar.

Sverige hyllas internationellt för vår innovationsförmåga, vår konkurrenskraft och våra nyskapande kapitalmarknader. Men det är inte skäl att slå sig till ro. Tvärtom krävs stora framtidsinvesteringar för att säkra även morgondagens tillväxt.

Regeringen gör därför massiva satsningar på infrastruktur för att rusta upp vägar och järnvägar. Vi gör även den största satsningen någonsin på forskning och innovation med fokus på banbrytande teknik, excellens och praktiknära forskning. I en tid av global osäkerhet ska Sverige vara ett kunskapssamhälle med forskning som ligger i framkant.

Det gäller inte minst inom AI. Flera världsledande företag inom AI har valt att lägga sina nya investeringar i Sverige och en av EU:s AI-fabriker etableras nu i Linköping. Regeringen ser gärna att även en av EU:s fem planerade gigafabriker för AI hamnar i Sverige. Under våren tas en AI-strategi fram för att säkerställa att Sverige snabbt drar nytta av de stora möjligheter som AI-revolutionen innebär.

Det ska vara enkelt att starta, driva och utveckla företag i Sverige. Regeringen bedriver en offensiv förenklingsagenda för att minska regelbördan och de administrativa kostnaderna för svenska företag.

Även bostadsbyggandet har länge hämmats av en orimlig regelbörda. Regeringen har tagit fram en bred reformagenda för att göra det enklare och billigare att bygga. Det handlar om allt från att möjliggöra typgodkända småhus – det vi kallar ”Sverigehuset” – till massiva regel- och bygglovsförenklingar och reformerat strandskydd. Dessutom avser regeringen att slopa det skärpta amorteringskravet och höja bolånetaket. Drömmen om ett eget hus eller en egen bostadsrätt ska bli verklighet för fler.

Sverige behöver bli ett friare och enklare land att leva i, både i stan och på landet. Efter succén med gårdsförsäljningen går regeringen vidare med att snabbereda avskaffandet av det urgamla matkravet liksom kravet på att det måste finnas sittplatser inomhus för att kunna servera ett glas vin utomhus.

Sverige är ett rikt land – även på naturresurser, vatten, skog och mark. Regeringen ska ta fram en ny mineralstrategi för att främja svensk mineralnäring i en tid av växande geopolitiska spänningar kring strategiska resurser. Jordbrukets villkor förbättras genom regelförenklingar på både nationell nivå och EU-nivå. Regeringen lägger om skogspolitiken med en stärkt äganderätt för att ta vara på skogens enorma potential för ekonomi, klimat och miljö.

För att Sverige, EU och världen ska klara den gröna omställningen är energifrågan helt central. För svensk del handlar det också om att trygga Sveriges framtid som avancerad industrination. Regeringen har lagt grunden för ett nytt kärnkraftsprogram i Sverige – ett drygt decennium efter de fatala beslut som stängde fyra reaktorer i Ringhals och Oskarshamn. Nu tas konkreta steg för att möjliggöra en historisk utbyggnad av kärnkraft på Väröhalvön i Halland.

Ny, fossilfri baskraft är nyckeln till ett stabilt elsystem när elproduktionen ska byggas ut. Men regeringen välkomnar alla fossilfria energislag. Ett vindkraftspaket kommer att läggas fram med stärkta incitament för kommuner och kompensation för närboende.

Herr talman

Det är bråttom att minska klimatutsläppen i världen. Sverige är ett föregångsland, som tidigt började fasa ut oljeberoendet genom vattenkraft och kärnkraft och byte av oljepannor mot värmepumpar. Sedan 1990 har Sverige minskat de territoriella utsläppen med en tredjedel samtidigt som vår BNP nästan har fördubblats.

Men mer behöver göras – nationellt, i Europa och globalt. Regeringen arbetar aktivt för att skynda på elektrifieringen av industrin och fordonsflottan. Sverige var tidigt ute och välkomnade EU:s nya mål om en 90-procentig minskning till 2040. Det är genom EU som svensk klimatpolitik bedrivs mest effektivt. Det är genom EU som vi kan påverka världen.

Miljögifter lagras i människan redan från fosterstadiet. Sverige har intagit en ledarroll inom EU i kampen mot miljögifterna och driver på för höjda ambitioner när EU:s kemikalielagstiftning Reach öppnas upp för revidering i vinter. Regeringen tar också fram en nationell plan för att förhindra att evighetskemikalierna PFAS sprids i våra vatten och vår natur.

Våra hav måste bli friskare. Vi arbetar för att stoppa övergödningen, återskapa starka fiskbestånd och skydda fler viktiga havsområden. I dagarna invigs Sveriges 31:a nationalpark – den första marina nationalparken i Östersjön – Nämdöskärgården. Vi ska minska de giftiga utsläppen genom förbud mot så kallade fartygsskrubbrar.

Fiskebestånden i Östersjön måste få en chans att återhämta sig. Sverige fortsätter att driva på för så låga fiskekvoter som möjligt inom EU. Samtidigt har vi på egen hand fattat beslut om ett förbud mot bottentrålning i marina skyddade områden innanför trålgränsen. På prov har vi även flyttat ut trålgränsen för att skydda strömmingen när den leker. Framöver kommer en permanent reglering.

Herr talman

Vi lever i allvarstider. Den regelbaserade världsordningen, som skapades efter andra världskriget, är i gungning. Den fria världen pressas från auktoritära krafter samtidigt som de ideal som har förenat demokratierna i decennier inte längre är självklara.

För Sverige ställer det nya krav. Vi rustar upp totalförsvaret kraftigt och säkerställer uthållig motståndskraft. Vi fortsätter stötta Ukraina. Vi vårdar och stärker Sveriges allianser med likasinnade länder.

Det är bra för Sverige att vi i dessa existentiella frågor har kunnat samlas i så bred politisk enighet. Helt eniga i stödet till Ukraina, helt eniga om att kraftigt rusta det svenska försvaret. Och nästan eniga om den nya säkerhetspolitiska linjen och Natomedlemskapet – sex av åtta partier. Allt detta ger oss styrka internationellt.

Det europeiska samarbetet och dess värdegemenskap är viktigare än någonsin – för Sveriges säkerhet, konkurrenskraft, klimatarbete och globala inflytande. Regeringens fyra prioriteringar för EU-politiken ligger fast: kriget, kriminaliteten, konkurrenskraften och klimatet. Vi ser på punkt efter punkt hur regeringen får genomslag för dessa prioriteringar, inte minst frågan om Europas sviktande konkurrenskraft.

I mer än tre och ett halvt år har Ukraina heroiskt slagits för sin frihet och suveränitet. Ingen utrikespolitisk uppgift är viktigare för Sverige än att stötta Ukraina och säkra en fred på ukrainska villkor. Vi vet ännu inte när eller hur kriget kommer att sluta, men vi vet att hur kriget slutar kommer att vara avgörande för vår säkerhet för minst en generation framåt.

Sverige är en av världens största bidragsgivare till Ukraina. Sedan den fullskaliga invasionen har Sverige skickat 19 militära stödpaket och bistånd till ett sammanlagt värde av 96,5 miljarder kronor.

Sverige intar dessutom en ledande roll i utformningen av sanktionerna mot Ryssland – mot skuggflottan, för ett sänkt oljepristak och för ett totalt importförbud mot all rysk flytande naturgas. Regeringen är pådrivande för Ukrainas framtid som EU-medlem. Sverige kommer att stötta Ukraina så länge som det krävs. Ukrainas sak är också vår.

Mellanösterns konflikter fortsätter att leda till svårt lidande. Sverige står upp för Israels rätt att försvara sig mot de existentiella hot som riktas mot landet och som Hamas bestialiska terrorattack den 7 oktober 2023 var en chockerande påminnelse om. Samtidigt måste Israel följa krigets lagar och minimera det civila lidandet i Gaza, där det råder ett humanitärt katastrofläge som inte minst drabbar oskyldiga barn. Tillsammans med andra EU-länder kräver regeringen att tillräckligt med mat och medicin släpps in i Gaza och att expansionen och bosättarvåldet på Västbanken upphör. Hamas måste samtidigt släppa gisslan och helt lämna över styret i Gaza. Bara så kan grunden till en långsiktig tvåstatslösning läggas.

Sverige har en tradition av starkt internationellt engagemang, och vi ska ta vår del av ansvaret för att bidra till en bättre värld. Men vi har hela ansvaret för vad som händer här i Sverige. Vi kan inte ha alla världens konflikter på våra gator och torg. Man får tycka vad man vill om Mellanöstern, men man får inte sprida hat, hot och antisemitism i Sverige.

Sveriges bistånd ska fortsätta att vara ambitiöst, men pengarna får aldrig hamna i svarta hål eller i fel fickor. Med regeringens reformer tar vi tag i väldokumenterade problem för att skapa ett effektivare bistånd med tydliga förväntningar på mottagarländerna att genomföra egna politiska reformer. I längden kan fattigdom bara bekämpas med demokrati, handel och tillväxt.

Den 7 mars 2024 inleddes en ny epok för svensk säkerhetspolitik när Sverige gick med i Nato. Vårt land har blivit tryggare och Nato har blivit starkare. Sverige har redan gjort betydande insatser inom Nato – allt från den mekaniserade bataljonen i Lettland och svenska Gripen i Natos luftövervakning i Polen till att Sverige har fått ramverksansvaret för Nato i Finland.
Sverige genomför den kraftfullaste förstärkningen av försvaret sedan kalla kriget för att nå Natos nya mål om 3,5 procent av BNP plus ytterligare 1,5 procent för bredare försvars- och säkerhetsinvesteringar. Vi gör också en stor utbyggnad av det civila försvaret. Landets 64 000 skyddsrum ska moderniseras, fler ska omfattas av civilplikten och försörjningsberedskapen ska stärkas.

Denna breda upprustning av det svenska totalförsvaret kommer att märkas långt bortom kaserngårdarna i form av tusentals nya jobb – inte minst inom den framgångsrika svenska försvarsindustrin. Men också inom forskningsmiljöer och innovation, rymdsatsningar och upprustad fysisk infrastruktur. Ytterst är vi alla en del av försvaret av Sverige. Det är när var och en gör sitt, som det verkligen blir vårt. Tillsammans är vi starka.

Herr talman

Sverige är ett öppet och tolerant samhälle. Vi vill vara ett land där vi bryr oss mindre om var du kommer ifrån, vilken hudfärg du har, vem du älskar och vilken gud du kanske tillber – och bryr oss mer om vem du är och vart du är på väg. 

Regeringen står upp för HBTQ-personers rättigheter, oavsett vem som vill kränka eller inskränka dem.

I år firar vi 250 år av etablerat judiskt liv i Sverige. Den judiska minoriteten och kulturen utgör en omistlig del av vårt svenska samhälle och regeringen gör sitt yttersta för att öka tryggheten och stärka förutsättningarna för judiskt liv i vårt land. Den antisemitism som åter har visat sitt ansikte i Sverige är en skam för vårt land. Den måste fördömas och nedkämpas varifrån den än kommer – av alla, utan ursäkter och undantag.

Det fria ordet utgör hjärtslagen i den liberala demokratin – fri journalistik, ett levande kulturliv och en vital samhällsdebatt är alla ovärderliga inslag i ett pluralistiskt samhälle. Regeringen slår vakt om ett starkt och oberoende public service. Kulturens frihet behöver samtidigt stärkas genom att öka kultursektorns möjligheter till fler intäktskällor än det offentliga. Det fria ordet ska försvaras även utanför Sveriges gränser. Arbetet fortsätter oförminskat för att uppnå en frigivning av Dawit Isaak och Gui Minhai.

Civilsamhället har en stark och unik roll i Sverige. Jag vill rikta ett varmt tack till alla er som med frivilliga insatser håller ihop vårt samhälle – som i ur och skur tränar tjejer och killar i fotboll, som tragglar svenska substantiv på ett språkcafé eller gör sökinsatser efter en försvunnen medmänniska. Ni bevisar att samhället är större än staten.

Nyligen presenterades en kulturkanon, som har vaskat fram guldet ur den gemensamma, svenska kulturskatten. Regeringens ambition är att det ska bli en levande kanon, som vi kan samlas kring i vårt land. I tider av splittring och polarisering är det viktigare än någonsin att se till allt det som förenar oss. Att förundras över allt det som har gjort Sverige till ett så fantastiskt land att leva i.

Herr talman

Jag förstår om många misströstar när världsläget är skakigare än på mycket länge. När barn fullproppade med tramadol utför morduppdrag mot betalning och när matkassen har blivit så ekonomiskt tung att bära att det lilla extra inte längre ryms.

Men låt oss då inte glömma att Sverige är ett land med enorm potential och ett land som har klarat av svårigheter förut. Nyligen utsågs Sverige till det allra mest innovativa landet i hela EU. Vi har bland den mest kvalificerade arbetskraften i EU, ledande företag och urstarka statsfinanser, Europas renaste el och vi rankas som en av världens främsta demokratier.

Inget av det har kommit gratis. Det är resultatet av hårt arbete, där allas insatser räknas – inte minst i generationerna före oss. Tillsammans kan vi skapa ett av världens bästa samhällen att leva i.

Låt oss bygga vidare på dessa unika styrkor. Regeringen har påbörjat en förändringsresa från ett Sverige som blev farligare och fattigare till ett Sverige som blir tryggare och framgångsrikare, och den resan spänner över långt mer än en mandatperiod.

Vi går in i valåret redo att fortsätta den resan.

Så att kampen mot den organiserade brottsligheten kan fullföljas och ingen mamma ska vara rädd för att släppa ut barnen till lekplatsen.

Så att vi kan återupprätta samhällsgemenskapen i Sverige och samlas kring de värderingar som har byggt vårt land.

Så att vi har råd att investera i framtiden och lägga ny räls, bygga ny kärnkraft och se dagens svenska startups bli morgondagens globala exportframgångar.

Och så att fler kan förverkliga sina drömmar och sätta lite guldkant på vardagen.

Allt det är möjligt om vi bestämmer oss för det.

En bättre morgondag väntar.