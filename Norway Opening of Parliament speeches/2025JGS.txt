Ærede President, Folkets representanter. Jeg hilser Stortinget velkommen til ansvarsfullt arbeid og ønsker at det må bli til gagn for fedrelandet.

En urolig verden påvirker norsk økonomi. Handelskonflikter påvirker næringslivet. Og prisveksten påvirker folks lommebok.

Regjeringen møter uroen med trygg styring. Målet er å skape trygghet for fremtiden.

Folk får nå bedre råd. Lønningene stiger mer enn prisene. Inntektsskatten er senket. Barnehage og skolefritidsordning er rimeligere. Barnetrygden og studiestøtten er økt. Pensjonistene har fått høyere inntekter. Husholdninger har nå mulighet til å velge Norgespris på strøm. 

Næringslivet i Norge går godt, med høy lønnsomhet og store investeringer. Eksporten har satt nye rekorder. 162 000 flere har kommet i jobb de siste fire årene, 8 av 10 ute i bedriftene. Privat kapital er – og skal være – driveren i utviklingen av næringslivet. Regjeringens oppgave er å gi stabile rammevilkår og støtte opp under omstilling. Regjeringen vil utvikle EØS-avtalen, som grunnmur for handel og samarbeid med Europa.

Norge vil trenge flere store reformer i årene som kommer. Reformene skal åpne nye muligheter i hele landet. Og ta vare på små forskjeller – sosialt og geografisk.

Regjeringen inviterer partiene på Stortinget til en skattekommisjon. Målet er et mer effektivt skattesystem, flere i arbeid og forutsigbarhet for næringslivet.

Kommunekommisjonen skal foreslå endringer for bedre styring av kommunene, bedre bruk av personell og bedre tjenester. Det er viktig i en tid med flere eldre, knapphet på arbeidskraft og økte forventinger til offentlige tjenester.

Helsereformutvalget skal utrede og foreslå nye modeller for organisering, styring og finansiering av helsetjenesten. Målet er en mer sammenhengende tjeneste.

Fellesskoleutvalget skal vurdere skolens rolle de neste 20 årene. Utvalget skal foreslå endringer i innhold, omfang og organisering av skolen.

Politirolleutvalget skal utrede fremtidens politi. Utvalget skal foreslå tiltak som styrker politiets evne til å løse samfunnsoppdraget mer effektivt.

Et viktig bakteppe for reformene er at Norge mangler arbeidskraft. Det hindrer verdiskaping. Og det gir bemanningsutfordringer, blant annet i barnehage og eldreomsorg.

Regjeringen har mål om å få 150 000 flere i jobb innen 2030.

For å få flere i jobb, styrker regjeringen arbeidslinjen: Flere unge skal komme raskere i gang med studier og arbeid. Flere som står utenfor arbeid, skal komme i aktivitet. Og blant de som er i jobb, skal flere hele, faste stillinger tilbys.

For de som trenger ny kompetanse, vil regjeringen sette i gang en kompetansereform i arbeidslivet. Samtidig trapper regjeringen opp investeringer i forskning, digitalisering og kunstig intelligens. Det skal bidra til å frigjøre arbeidskraft, til produktivitet og til effektivisering.

Noen kan ikke jobbe, av gode grunner. De skal velferdsstaten stille opp for. Trygdesystemet skal gjøre det mulig å leve verdige liv, selv om man ikke kan arbeide.

Barn går to år lenger på skolen i dag enn i 1990. Likevel har skoleresultatene gått tilbake det siste tiåret. En viktig årsak er at elevene leser for lite.

Regjeringen vil gjennomføre et nasjonalt leseløft, finansiert med en milliard kroner.

Alle barn og unge i Norge skal lese minst ett kvarter hver dag. Det skal bli mindre skjermbruk blant de minste. Det første læremiddelet barna får med hjem, skal være en bok – ikke en skjerm. Flere bøker skal inn i klasserommene. Elevene som strever med lesing, skal få tidlig og intensiv hjelp.

Det er innført klare anbefalinger for mobilfri skole. Regjeringen arbeider med en aldersgrense for sosiale medier på 15 år. Samtidig styrker vi muligheten til å delta i kultur, idrett og frivillighet.

Vår felles helsetjeneste skal være den beste helseforsikringen. Alle i Norge skal ha tilgang til moderne helsetjenester når de trenger det.

Regjeringen gjennomfører Ventetidsløftet sammen med partene i arbeidslivet. Ventetidene går ned. Sykehusene behandler flere pasienter. Stadig flere får sin egen fastlege. Fremover vil regjeringen fortsette å redusere ventetidene. Modernisere fastlegeordningen. Og fortsette gjennomføringen av opptrappingsplanen for psykisk helse.

Flere eldre skal få hjelp til å bo lenger hjemme. Flere omsorgsplasser skal bygges. Og alle skal være garantert høreapparat innen fire måneder.

Trusselen fra organisert kriminalitet i Europa har aldri vært større. 

Fra 1. juli er politiet bevæpnet i daglig tjeneste. Kontrollene av grensene er styrket. Det er flere på jobb i politiet for å bekjempe kriminalitet enn noen gang tidligere. Resultatet er blant annet at større verdier inndras.

Unge som begår alvorlige lovbrudd, skal møtes med tydelige og raske reaksjoner. Straffene for ungdom er skjerpet. Det blir hurtigspor for raskere behandling av straffesaker der gjerningspersonen er under 18 år i flere politidistrikt.

Arbeidet for å hindre nyrekruttering til kriminalitet styrkes. Blant annet innføres én-til-én oppfølging av ungdommer som begår gjentatt kriminalitet.

Krig, konflikt og klimaendringer setter sitt preg på verden. Norsk utenrikspolitikk skal bidra til å ivareta våre nasjonale sikkerhetsinteresser og bidra til fred og stabilitet i verden.

Norge holder fast ved støtten til Ukraina. Gjennom Nansen-programmet vil vi gi militær, sivil og humanitær støtte. I Midtøsten bidrar Norge med humanitær bistand til sivile rammet av krigen. Norge har anerkjent Palestina som stat og arbeider for en tostatsløsning.

Norges sikkerhet hviler på medlemskapet i NATO. Gjennom Forsvarsløftet styrkes alle forsvarsgrener. Totalberedskapen bygges opp. Vår sivile motstandskraft styrkes. Regjeringen gjennomfører en plan for økt selvforsyning av jordbruksvarer. Bosetting i hele landet er viktig for beredskapen, særlig i Nord-Norge.

Norge har fått et nytt, forsterket klimamål. Det krever ny teknologi og mer internasjonalt samarbeid. Vi skal bevare mer natur. Vi skal bygge mer ren energi for fremtiden. Og vi skal ha nasjonal styring og kontroll over kraften.

Arbeiderparti-regjeringen vil på bakgrunn av stortingsvalget fortsette sitt arbeid.

Regjeringen ser frem til godt samarbeid med Stortinget i året som kommer.

Sammen skal vi føre Norge trygt gjennom urolige tider.

Sammen skal vi fortsette å bygge og bevare et land med små forskjeller, høy tillit og sterke fellesskap.

Jeg ber Gud velsigne Stortingets arbeid, og erklærer Norges 170. storting for åpnet.